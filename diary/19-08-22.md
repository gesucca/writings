Spett.le Imperatore del Male,

sono molto dispiaciuto di trovarmi a disturbarLa in questa torrida giornata del 22 agosto, ma --- come ben sa -- io mi trovo qua, a due giorni dal mio tanto temuto ventisettesimo compleanno, ad anelare un contatto umano con qualcuno che sia almeno remotamente in grado di capirmi; comprenderà bene quindi che la Sua figura spicca ampiamente su di ogni altra che mi possa trovare a disposizione. Spero che riuscirà a trovare la bontà --- sì, lo so che non ne ha --- di perdonare questa mia scelta. Le prometto che cercherò di impegnarmi per renderLe avvincente la lettura di questa mia missiva e delle altre che, inevitabilmente, seguiranno.

Come le ho appena accennato, ho ormai raggiunto la significatica età di ventisette anni. Per Lei magari non significa niente, anzi, *certamente* per Lei l'età è soltatno un numero; eppure le garantisco che per me, semplice, debole e oltremodo fragile essere umano, lo scorrere del tempo causa un'ansia formidabile. 

Vede, alla mia stessa età, la maggior parte dei musicisti che hanno avuto una qualche influenza nel mondo si è potuta permettere di morire.

Io che cosa ho fatto?

Ho fatto molto, in realtà. Ho affrontato sfide interessanti --- ed assai più importanti del successo --- e le ho vinte quasi tutte. Ma Lei può ben predirre che cosa mi turba: quando potrò concedermi il lusso di smettere?

Mi perdoni la volgarità, ma auesto in realtà è un discorso del cazzo, sono certo che lo sappiamo bene entrambi. La realtà è che sono stanco, terribilmente stanco. Ho vissuto tutto sommato poco, eppure mi è sembrato così tanto. Ho faticato e stretto i denti, eppure non ho trovato nessuna soddisfazione.

Lei come fa ad essere soddisfatto?

Chiedo scusa, è una domanda stupida. Lei *non è soddisfatto*, altrimenti non Impererebbe sul Male.

La ringrazio per la Sua attenzione,
Simone