Il Senno di Poi è un romanzo strano, ed è uno dei miei libri.

Non state diventando orbi, avete proprio letto bene: c'è proprio scritto libri. Me ne sono messi all'anima ben tre.

Il primo quando avevo fra i quindici e i sedici anni. Lo scrissi a quattro mani con un mio caro amico, cretino tanto quanto me. Eravamo all'apice della nostra presunzione, della nostra arroganza e della nostra supponenza, e scrivevamo di argomenti dei quali non sapevamo poi un granché. Eppure avevamo ragione. Ne venne fuori un manoscritto del quale vado molto fiero, e che non escluso di poter divulgare, un giorno o l'altro.

Riguardo al secondo, lasciamo perdere. Certo, forse c'era qualche idea carina, ma... datemi retta, lasciamo decisamente perdere.

Fin qui, sono solo chiacchiere. Dulcis in fundo, no? Infatti, è del terzo libro che mi interessa parlare.

Contro ogni buonsenso, a un certo punto della sua stesura decisi di pubblicarlo, capitolo dopo capitolo, in una piattaforma che purtroppo non riesco a descrivere in modo diverso da questo: orgia di ragazzine. Sto parlando naturalmente di Wattpad, una specie di social network dedicato in teoria alla scrittura, in realtà fitto di fanfiction, storie di chat e amenità varie degne dell'ormai storico giornaletto Cioè.

Vi scongiuro però di non farvi condizionare dalla fauna che potete trovare in Wattpad: il mio è un romanzo in piena regola, e non ha niente a che vedere con i format fanciulleschi che spopolano fra i millennials.

Vi dirò di più: è un romanzo profondo, che tratta temi pesanti in un modo che spero possa risultare in qualche senso leggero al povero malcapitato che legge.

Ma non solo: è un romanzo scritto da me, che sono Perito Meccanico e - ad oggi - quasi dottore in Informatica.

Perché ci dici questo?

Beh, sapete come si dice, no? Uomo avvisato...

Insomma, se dopo tutto questa dissuasione siete ancora decisi a immergervi nel fantastico mondo delle avventure del povero Fabio Fontanelli, per ora non vi rimane che cliccare su questo bel link.

In seguito, chissà se potrò farvi avere qualche copia fisica...

Buona lettura, e buona fortuna!

    Capitolo 1: Cuore Non Duole

    Capitolo 2: Metamorfosi

    Capitolo 3: Flashback - Il Fuoco

    Capitolo 4: Flashback - Il Fumo

    Capitolo 5: Flashback - La Cenere

    Capitolo 6: Rinascita

    Capitolo 7: Lo Sketch

    Capitolo 8: La Preda

    Capitolo 9: Compagnia

    Capitolo 10: Sorpresa

    Capitolo 11: A Casa

    Capitolo 12: L'Estasi

    Capitolo 13: Caronte

    Capitolo 14: Rendez-Vous

    Capitolo 15: Vendetta

    Capitolo 16: Il Remo

    Capitolo 17: Uno e Nessuno
