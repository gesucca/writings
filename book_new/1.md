Il Deserto dei Tre Dossi era una landa desolata --- o, meglio, *arrostita*. Tutto, dalle rocce alla sabbia stessa, era decorato con un’orribile sfumatura bruna che sapeva proprio di bruciato.

Non c’era niente in quel deserto, né vegetazione né animali, né insediamenti umani; non c’era neppure caldo, a dirla tutta. Solo un ammasso di rovine, flebili residui di chissà quale civiltà scomparsa, caratterizzava il centro di quel bruno squallore. Fra quegli anneriti scheletri di edifici antichi, una piccola combriccola di avventurieri stava intrattenendo una civile discussione.