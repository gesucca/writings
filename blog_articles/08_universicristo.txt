Ah, cari ragazzi. La modestia non è mai stata il mio forte, lo ammetto.

Per quanto detesti Faccialibro - che poi non è vero, quello che in realtà aborro sono le persone che stanno su Faccialibro, non la piattaforma in sé - ogni tanto le sue frivolezze mi regalano un sorriso nostalgico.

Appena un anno fa, il superbo me del passato scriveva questo:

    Va bene la modestia, ma la bacheca serve per i trofei, no? Permettetemi di godere del mio piccolo traguardo...

    Ebbene, sfido chiunque a fare quello che ho fatto io - nei modi e nei tempi da me impiegati. Ho portato avanti un lavoro con qualche responsabilità, ho cercato sempre di ritagliare del tempo per curare un minimo di amicizie e passioni, ho tentato, insomma, di godermi la mia gioventù senza sprecare il mio talento. E' stata una sfida difficile, ma credo di esserci riuscito.

    Non è certo tutto merito mio: la mia famiglia, con tutti i suoi difetti, mi ha sostenuto ed aiutato in ogni modo che le era possibile; la povera Sara ha sopportato il mio umore ballerino; il buon Leonardo mi ha fatto da spalla per il primo semestre, salvo poi abbandonarmi miseramente al mio triste destino.

    Ed eccolo qui, il risultato: 120 crediti, secondo anno di università finito in anticipo, media del 26.

    SENZA FREQUENTARE.

    8-ESAMI-TUTTI-AL-PRIMO-APPELLO.

    La strada, però, è ancora molto lunga. Devo proseguire con la stessa umiltà e la stessa determinazione con cui ho cominciato questo cammino.

    Sarà sempre più dura, ma so cosa mi aspetta.
    Sarò pronto.

Ah, che pallone gonfiato che ero! Vero? Tanti bei discorsi sull'umiltà, i ringraziamenti a chi mi ha aiutato, in realtà volevo solo sbattere in faccia alla gente che ce l'avevo più grosso.

Beh, lasciate che vi dica questa cosa: non sono cambiato affatto. Sono - e continuerò a esserlo, a meno che non ammattisca definitivamente - estremamente consapevole del mio valore.

Va bene, ma, insomma, alla fine che cazzo vuoi?

Nulla, nulla, tranquilli. Voglio solo ribadire quello che scrissi un anno fa, con tutta la forza che mi è possibile metterci.

Al tempo, l'impresa che feci mi sembrò un mezzo miracolo: ebbene, quel miracolo l'ho rifatto.

Sono qui, nel mio giardino, ancora mezzzo ubriaco dai festeggiamenti di ieri sera e penso, come disse il livornese che usciva di casa con le tenaglie: fine delle biciclette.

Ho 177 crediti, tutti presi sempre senza frequentare e tutti al primo appello.

A questo giro ho dato pure un'idoneità con un semestre di anticipo. I 12 crediti a libera scelta li ho ottenuti in un colpo solo, con il voto massimo, su un esame della magistrale fra i più estesi e complessi che io abbia mai sostenuto - per la cronaca, Data Mining and Organization.

Mi manca solo da completare la stesura della tesi, che non è altro che una prolissa descrizione tutta rileccata del lavoro di data mining che ho fatto nell'attività di tirocinio interno - e, giusto per sborrarvi un altro po' negli occhi: tirocinio che ho fatto mentre preparavo due degli esami più difficili di tutto il corso di laurea e, ovviamente, mentre lavoravo come programmatore per conto di BHGE.

Insomma, in pratica da patire mi resta poco o nulla. Le cose brutte le ho finite. FINITE.

Ringrazio ancora, e con più calore che mai, chi mi ha aiutato: famiglia, fidanzata e sparring partner, che a questo giro ha assunto le sembianze di Lorenzo Sarti. Senza di loro, sarebbe stato tutto ancora più difficile.

Chiedo scusa se resto antipatico. Chiedo scusa se non riesco a starmene nel mio, se non posso evitare di sbandierare i miei successi. Chiedo scusa se magari, addirittura vi faccio rabbia.

Ma se non godo ora, quando dovrei godere?