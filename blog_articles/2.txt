Troppo spesso mi trovo a biasimare coloro che non riescono a imporsi i sacrifici necessari non per eccellere, ma per stare almeno a galla in questo mondo moderno ultracompetitivo.

Provo quel distinto moto d'insofferenza, di stizza, di totale impazienza verso chiunque appaia incapace di farcela nella vita. A volte mi crogiolo in tutto questo, giustificando ogni nefandezza che mi viene in mente con la banale legge del più forte.

Sono convinto di non essere certo unico, almeno in questo senso.

Non mi credete? Siete convinti di essere delle anime candide, dei perfetti portatori di empatia universale? Giurereste di avere la coscienza totalmente pulita, di essere esenti da tanta disumanità?

Mentite.

L'altro giorno guardavo la televisione. Seguivo con blando interesse uno dei molti talk show politici, tanto adorati da me quanto detestati dalla mia povera fidanzata, che di tanto in tanto si trova costretta a guardarli. C'era un curioso tizio barbuto che diceva cose - oh serpe, che sia dannato se ricordo chi diavolo fosse - comunque, tanto bastò per catturare la mia già volatile attenzione del dopocena di un giorno settimanale.

Insomma, arrivo al sodo. A un certo punto del suo monologo, tra l'altro seriamente intrigante, disse qualcosa che mi colpì molto. Non ricordo davvero il modo esatto in cui formulò la frase, ma doveva essere qualcosa del genere: in quest'epoca si vede un diffuso ritorno all'indifferenza e alla crudeltà, una fuga generale dall'empatia.

Inutile dire che su di me, che ho sempre fatto di tutto per strappare ogni minimo sintomo di umanità dal mio essere, un concetto del genere ha avuto subito presa, costringendomi a riflettere. Perché faccio questi pensieri? Perché mi trovo a giustificare un ambiente sociale crudele e ingiusto? Che mi hanno fatto di male le persone più sfortunate, meno capaci, più deboli?

Come le migliori ragazzine adolescenti, ho trovato una risposta nei versi di una canzone di uno dei miei gruppi preferiti --- per la cronaca, si tratta degli Eugenio in Via di Gioia.

    Il somaro più intelligente
    Prende di mira il secchione
    Per nascondere i propri difetti
    Li esalta nelle altre persone

Eh, già. Non che ci volesse un genio a capirlo, ma cercate di tenere a mente che chi scrive compensa il talento che ha ricevuto in alcuni ambiti della vita con generose lacune in altri aspetti.

Avete capito cosa voglio dire? Lo scrivo esplicitamente, non si sa mai: la mia insofferenza verso i più deboli nasce dalla paura di essere debole io stesso.

Credo valga per tutti, no?

La prossima volta che vostra madre vi chiede disperatamente aiuto perché non è in grado di capire che fine hanno fatto i suoi file su Google Drive, invece di deridere la sua incompetenza, cercate di ricordare quelle volte in cui vi siete trovati totalmente spaesati, catapultati in un mondo per voi incomprensibile.

Quando troverete un nonnino che vi blocca la strada a quaranta all'ora senza un valido motivo, prima di augurargli un prematuro eterno riposo, pensate a quando sarete così rincoglioniti da capire a malapena dove finisca la strada e cominci il fosso.

Pensateci.

Io di sicuro ci penserò. La prossima volta. Forse addirittura le prossime due. Poi tornerò a essere la merda che sono, con le mie debolezze nascoste in un guscio di disprezzo.

Fino ad allora, mi godrò la mia ritrovata empatia.

Fino ad allora.


P.S. Credo di aver trovato quel tizio barbuto di cui parlavo, anche se comunque non ci giurerei che fosse proprio lui. Dovrebbe trattarsi di Mauro Corona, un personaggio che merita davvero la pena di essere approfondito.
