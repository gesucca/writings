In qualche modo c’erano due soli.

Ero spaventato. Non so bene come sia accaduto. Ricordo solo che all’inizio era notte; ero lì, da qualche parte, a guardare le stelle e a parlare con chissà chi, ma poi a un certo punto invece è cambiato tutto.

Si era fatto improvvisamente giorno e c’erano ‘sti due cazzo di soli.

Ricordo un nesso di causa effetto con quello che è successo la notte, ma non saprei proprio dire quale fosse. Ricordo il bagliore delle stelle, come mi appariva il cielo, poi qualcosa con la luce…

Maledizione, avrei dovuto scriverlo quella mattina.

C’erano due soli – l’ho già scritto? Insomma, per qualche motivo ne era comparso uno più. Ricordo distintamente la sensazione di sventura, di catastrofe imminente. Non mi pare di essermi fatto prendere dall’angoscia, ma sono certo di essere stato pienamente cosciente della gravità della situazione. Ricordo anche di aver provato una sensazione d’incredulità nel posare lo sguardo su qualche paesaggio arido. Rammento di aver detto delle frasi, di aver ascoltato delle notizie, o delle voci di persone, sappi te che cosa erano.

A un certo punto però arrivò la rivelazione: il secondo sole, in realtà, era Marte.

Ricordo una spiegazione più o meno scientifica, non so bene da quale fonte, forse una televisione? Maledetto il cielo, avrei davvero dovuto scriverlo prima… Non importa, perché la spiegazione in qualche modo aveva senso. Non appena ne sono venuto a conoscenza, ho sentito addirittura di averla sempre saputa.

Sotto la crosta di Marte, c’era un enorme giacimento di ossigeno, grande quanto il pianeta. Ricordo nitidamente l’immagine mentale di Marte come fosse una grande arancia terrosa con dentro della sostanza bianca. Non ho tutt’ora idea di come sia fatto l’ossigeno puro e solido, nemmeno so se esiste, ma nel sogno ricordo di averlo visto proprio come se lo sessi riconoscendo.

Insomma, alla fine il secondo sole era semplicemente Marte che aveva preso fuoco. E ricordo molto bene il sollievo che ho avvertito nel realizzare questa verità, perché tanto l’ossigeno brucia in fretta, e Marte si sarebbe spento alla svelta.

Poi mi sono svegliato un po’ confuso.

Fine.
