Umanità. Mai come in questo ultimo mese ho sentito abusare di questa parola, in tanti di quei modi che mi viene la febbre solo a pensarci.

Ebbene sì, parlo delle critiche mosse al nostro nuovo, caro Ministro dell'Inferno Interno.

Parliamoci chiaro: a me non me ne frega un cazzo. Il tifo è una cosa stupida persino negli stadi, figurarsi nella politica. Salvini fa il suo, io faccio il mio; quello che propone non mi interessa, perciò non lo voto.

Mi interessa e preoccupa, invece un altro aspetto della vicenda, cioè l'atteggiamento di chi critica la politica xenofoba.

Ed eccoci arrivati al punto: l'umanità.

Diciamo subito le cose come stanno: la politica è un giochino acchiappafessi, niente di più e niente di meno. Discorsi semplici per menti semplici, non smetterò mai di ripeterlo. Visto che le menti semplici - il cui voto ovviamente conta alla pari di quelle più complesse - sono una schiacciante maggioranza rispetto alle altre, il livello della discussione non può che essere infimo.

A questo proposito - e facendola estremamente breve - individuare un nemico è una tecnica perfetta per unire una categoria di persone a prescindere dagli argomenti. Salvini l'ha fatto con gli immigrati, e i suoi oppositori, chiaramente, con Salvini.

Ecco il paradosso: respingere i migranti non è umano. Non è sbagliato, oppure è poco intelligente, o forse è pericoloso: non è proprio umano. Ci arrivate da soli a capire l'implicazione, vero?

Ma, alla fine, non ha importanza. Cari miei, capisco l'esigenza di trovare slogan che stiano nella testa di quanti più cerebrolesi possibile, ma un giusto compromesso per non allontanare anche chi capisce qualcosa no, eh?

Noi non dobbiamo accogliere i migranti perché siamo umani. Magari dobbiamo farlo perché ci conviene, o perché sarebbe un casino non farlo, che ne so io? Sicuramente, l'essere umani non ci obbliga ad essere solidali.

Anche Salvini è umano, e lui sparerebbe a vista. No, non è una bestia: questa sorta di reductio ad Hitlerum è una stupidaggine. Oh, a proposito, c'era una volta un certo Adolfo, umano pure lui.

L'umanità fa schifo. Noi facciamo schifo. Sappiamo anche fare cose belle, ma essere umano non significa non fare schifo.

Ma chi volete incantare? Esiste qualcuno che ci casca davvero?

Va bene accogliere i migranti. Va bene pure farlo per solidarietà - fino a un certo punto, poi bisognerà anche fare il nostro interesse, che può essere certo raggiunto in modo diverso dal delirio trumpiano di Salvini.

Ma, per favore, smettetela di dire che chi non prova solidarietà per i migranti non è umano, perché semplicemente non è vero.