Essere umani è una vera merda.

Non importa quanto ci si impegni. Non importa quanto ci si possa lasciar corrompere dalle peggiori nefandezze, ricercate con cura, selezionate e degustate con esperta malizia, ostentando a sé stessi un tanto assurdo quanto falso distaccato interesse.

Il male seduce e corrompe, ma non svuota. Se il vuoto c’é, c’è. Se non c’è, nessun atto di volontà lo porterà via. Eppure, il nucleo di quello che si vorrebbe far sparire, alla lunga, patisce se maltrattato troppo.

Alcuni religiosi la chiamano anima, altri - più illuminati - coscienza, o psiche. Può essere ingannata, può essere ferita, mutilata, addirittura ignorata per gran parte della propria vita. Ma se c’è, per quanto malconcia e maltrattata possa essere, se viene colpita sono proprio cazzi.

Non importa se a colpirla sia l’improvviso significato di qualche gesto irrazionale ben preciso, o l’accorgersi di ricevere costantemente un affetto puro, semplice, così vero che riesce a penetrare nell’oceano di cinismo dove l’anima è stata accuratamente rinchiusa. Quando qualunque qualcosa sfiora appena quello sfregiato frammento di coscienza, la sua esistenza viene a galla, prorompente, inarrestabile.

Più è stata spregiata, più farà male quando verrà raggiunta dall’ormai estraneo calore dal quale è stata così disperatamente protetta. E la sofferenza che causa, è tutta umana.

Costringersi ad essere dei mostri non può rendere tali: essere umani è assurdo, ma spesso è quello che si 
è.
