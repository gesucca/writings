Cari miei, a volte penso che laurearsi sia proprio un casino.

Ho cominciato questo percorso nell'ormai lontano 2015, alla veneranda età di... oh, cazzo, quanti anni avevo nel 2015? Lasciamo perdere.

Tre anni fa ho iniziati a studiare. Per un motivo o per un altro, mi sono imposto vari handicap: portare avanti una carriera in un lavoro di responsabilità, e di conseguenza non poter mai frequentare le lezioni, senza abbandonare i miei numerosi hobby e concedendomi comunque dei momenti di svago.

Ce l'ho quasi fatta: sono in pari, anzi, sono stato addirittura in anticipo rispetto a quella che dovrebbe essere la carriera ideale. Ad oggi mi manca solo un singolo, pidocchioso esame; per quel che ne so, nella mia coorte d'immatricolazione sono stato senza subbio il più produttivo: nessuno è arrivato a quasi metà giugno con 171 C.F.U. su 180, con una media comunque rispettabile.

Sono pure a buon punto con la tesi - al quale proposito rivelerò qualcosa a tempo debito.

Insomma, nonostante il poco tempo e le ancor meno energie che ho potuto - e in un certo senso, voluto - dedicare allo studio, i miei comunque notevoli sforzi hanno avuto successo. Dovrei essere contento, andar fiero di questa mia conquista che si sta inevitabilmente per avverare.

Invece... eh, invece. Già. Ora sono quasi alla fine, invece di essere emozionato e contento, mi viene da pensare...

Ma chi me l'ha fatto fare?

Già. Chi me l'ha fatto fare di rompermi i coglioni fino a questo punto?

Quando ho scelto di studiare, avevo già un lavoro tutto sommato decente, un progetto di vita più o meno definito e varie passioni ad alleviare le mie giornate. Il lavoro non mi soddisfaceva, le passioni mi frustravano. Non stavo bene, non ero felice.

Decisi quindi di cambiare tutto. Di laurearmi in un ambito in cui il mercato del lavoro è più interessante, per poter ambire a posizioni migliori, per poter progettare una vita diversa.

Sapevo che sarebbe stata dura. Sapevo che la tassa sulla mia salute sarebbe stata pesante, sapevo che non potevo uscirne indenne. Sapevo perfettamente che non mi sarebbe piaciuto farmi quasi letteralmente un culo così. E forse, in fondo, sapevo perfettamente che nemmeno il raggiungere finalmente l'obiettivo mi avrebbe reso felice.

La domanda allora resta aperta, con tutta l'enfasi che la caratterizza: ma chi cazzo me l'ha fatto fare?

Sarò dottore, avrò un lavoro migliore, avrò più soldi, più arroganza e più potere.

Ma sarò mai, finalmente, felice?