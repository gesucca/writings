Ebbene, i social network(s? Si mette il plurale nei nomi inglesi? Bah, ma che ne so) non mi bastano più.

Lo riscrivo, che sopra non ci si capisce una Madonna: i social network non mi bastano più.

Perché?

Perché non utilizzo molto le funzionalità sociali offerte da strumenti come Facebook o Instagram. Faccio poche foto, giro ancora meno video e tagliatemi le mani se mai usassi una faccina. In compenso, con il medium principale con il quale comunico, sono estremamente prolisso.

Insomma, scrivo tanto e voglio più posto dove scrivere.
Tah dah! Eccoci qui.

Se deciderete di visitare questo folle angolo del web di tanto in tanto, vi assicuro che troverete sempre parole per i vostri occhi - o in qualunque altro modo pertinente si possa trasformare l'analogia pane per i vostri denti.

Per ora non c'è molto, ma datemi tempo: questa piattaforma non sarà solo un crocevia verso le mia attività artistiche, ma una vera e proprio - scusatemi, non ce la faccio a dirlo senza farmi venire il voltastomaco - blog.

Eh, già: ogni volta che avrò qualcosa da dire sul mondo che purtroppo ci circonda, non esiterò a scrivere qualcosa con cui voi possiate intrattenervi.

Fino ad allora... beh, fate un po' quello che vi pare.
