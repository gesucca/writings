

Ho offerto una birra a uno dei miei pochi amici.

No, non ne avevo motivo. Non stavo cercando di ungere qualche ingranaggio, non avevo debiti da ripagare. Può sembrare totalmente fuori dal mio personaggio, ma ero di umore meno nero del solito e avevo voglia di offrire qualcosa a qualcuno che mi è caro.

Per quanto strano possa sembrare, l’ho fatto. Come era prevedibile, ho innescato il solito rituale del pago-io-no-pago-io, al che me ne sono uscito con questa frase:

Pago io, non rompere il cazzo! birra o non birra rimango sempre lo stesso povero di prima!

Ho avvertito subito l’epifania travolgente che ha investito il mio compagno di bevute. Mi ha finalmente permesso di pagare restandosene in religioso silenzio, poi, indagandomi con sguardo acuto, ha detto quello che doveva assolutamente dire:

Tu non sei povero. Ti senti povero?

Ed eccomi contagiato dalla stessa epifania che lo stava attanagliando.

Aveva ragione: io non sono povero. Conduco una dignitosa vita da primo mondo: ho un buon lavoro, un po’ di risparmi, molte cose e qualche vizio.

Eppure…

Eppure non sono ricco. Elon Musk è ricco. Bill Gates è ricco. Zuckercoso è ricco, il tizio di Google è ricco. E se non sono ricco, sono povero; tertium non datur.

Esposi questi argomenti al mio paziente amico. La replica fu tanto ovvia quanto efficace:

E la gente del terzo mondo?

Lo guardai negli occhi per dei lunghi istanti, senza sbattere le palpebre.

“Loro sono i veri ricchi”, dissi. Non aggiunsi altro.

Lui non rispose. Bevemmo qualche sorso in silenzio, assorti nei nostri pensieri. Poi lo vidi sorridere. Mi conosce, aveva capito.

“Non sono ricchi, c’è di più”, rispose. “Sono eroi.”

Allora brindammo agli eroi. A coloro che sanno trovare la forza necessaria per costringersi ad esistere, giorno dopo giorno, istante dopo istante, senza aver bisogno di inutili orpelli per ostentare un finto benessere.

Poi, saturi d’intensità, ci mettemmo a parlare di politica da bravi ubriaconi.

Tutto qui? E la morale? C’è, eccome.

La mia vita non varrebbe niente, se non avessi quel poco che ho. Se mi venissero meno le mie già modeste risorse, non avrebbe più senso esistere. Sono povero dentro, e per quanto possa mai accumulare, continuerò sempre a sentirmi povero.

E i vari miliardari che tanto invidio, chissà se anche loro non si sentano tanto poveri quanto me…

(…spoiler: no.)
