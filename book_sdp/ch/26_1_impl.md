Il cielo, piuttosto inaspettatamente terso, esibiva il suo firmamento stellato in quello che sarebbe stato l'ultimo atto di quella notte; presto il sole sarebbe sorto, sopraffacendo con la sua luce il flebile bagliore delle stelle.

Ammantato di stordita incredulità, Fabio era incantato dal mistero della grande luce che ne avrebbe oscurate altre. Che cosa era, allora, la luce così splendente per sé stessa da sopraffarne altre? Era sempre luce? C'era una potente metafora in quel concetto. Poteva un bene essere così intenso da renderne altri irrilevanti, senza smettere di essere un bene? Niente valeva la visione del cielo stellato a confronto del sorgere del sole, così come il sorriso di uno sconosciuto era nulla rispetto al complimento di un amico; eppure, quello stesso amico non valeva niente, se la tua vita era illuminata dall'amore di una famiglia unita ed in salute.

Ma quando il sole inevitabilmente tramonta, le stelle tornano visibili, pronte a rischiarare al loro meglio il buio della notte. Sono lì, sono sempre state lì, nascoste ma presenti. Solo che...

Fabio cadde dalla lapide sulla quale si era seduto. Non sapeva come ci era arrivato, né in particolare perché ci si era seduto, ma non gli interessava granché. Aveva capito il suo ennesimo errore, forse il più grave di tutti.

Se stai una vita intera a fissare il sole, appena scende la notte è ovvio che non vedi altro che buio: sei diventato cieco.

Il dolore della botta iniziò a farsi sentire, e la rivelazione se ne andò così come era arrivata. Fabio provò un irrefrenabile moto d'urgenza: doveva catturare quel pensiero a tutti i costi. Si frugò confusamente fra le vesti, e lesto estrasse il suo fidato quadernino, triste souvenir di Barcellona orgogliosamente trafugato a El Corte Inglès. Alla vista delle molte pagine strappate, il ricordo del viaggio in nave tornò, e la la tristezza invase prepotente Fabio. Aveva buttato via una buona metà di quel viaggio ossessionandosi, cercando di sancire nero su bianco dei paletti coi quali confinare la sua esistenza, delle ferree regole da seguire alla lettera. Era già pazzo allora? Perché aveva anche solo pensato una cosa del genere?

Già, quello era ormai ovvio per Fabio: era pazzo; ma non di quelli solo un po' agitati, proprio un pazzo da legare. Chissà quando era cominciata la sua discesa verso gli inferi della follia - e, tanto per cominciare, chissà se la sua realizzazione di essere pazzo non fosse essa stessa un pensiero psicotico. Quindi, poteva non essere pazzo?

Fabio fissò per dei lunghi istanti le pagine bianche sul suo quadernino, urlando più silenziosamente che poteva.

Quando finalmente riuscì a liberare i suoi pensieri dal pericoloso percorso circolare che essi avevano intrapreso, cercò di richiamare alla mente la preziosa rivelazione di prima. Era stata qualcosa di profondo, di incredibilmente intenso. Per quanto si sforzasse, non riusciva a metterla in parole. Eppure era sicuro che, se fosse riuscito a scriverla, quella pagina non la avrebbe strappata.

Dopo qualche altro momento di lisergica catatonia, Fabio si accorse che la tomba sulla quale si era era casualmente inginocchiato era quella del suo amico Bagonghi. Una fitta di disagio si materializzò in lui nell'osservare l'epitaffio elegantemente inciso nel marmo; sentì come una vaga sensazione di confusione, come se si stesse perdendo qualcosa. "Se non fosse morto, sarebbe ancora in vita", recitava la scritta. Se uno la leggeva *attentamente*... l'implicazione non era doppia: quella frase non diceva niente riguardo al caso in cui Bruno *fosse* morto. Fabio sospirò, scrivendo mentalmente un gigantesco "Sì" in un documento immaginario che gli chiedeva se avesse delle malattie mentali.

accende sigarette, accendino da buttare
sigaro eccetera
