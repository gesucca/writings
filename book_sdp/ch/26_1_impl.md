Il cielo, inaspettatamente terso, esibiva il firmamento in quello che sarebbe stato l'ultimo atto di quella notte; presto il sole sarebbe sorto, sopraffacendo il flebile bagliore delle stelle con la sua luce.

Dolcemente immerso in una piacevole, stordita incredulità, Fabio osservava la volta celeste. Era incantato dal mistero della grande luce che ne avrebbe oscurate altre; riusciva a percepire quell'ossimoro in tutta la sua potenza, lasciandosi sedurre da una rima che solo lui poteva cogliere. Che cosa era una luce così splendente da sopraffare le altre? Era sempre luce, anche se *toglieva* la luce? Era un pensiero stupido, ma Fabio intuì la presenza di una potente metafora in quel concetto: poteva un bene essere così intenso da renderne altri irrilevanti - senza smettere di essere un bene?

Niente valeva il debole bagliore del cielo stellato a confronto con lo splendere del sole, così come il sorriso di uno sconosciuto era nulla rispetto al complimento di un amico; eppure, quello stesso amico poteva contare poco o anche niente, se la tua vita era illuminata dall'amore di una famiglia unita ed in salute. Poi, quando il sole inevitabilmente tramonta, le stelle tornano visibili, pronte a rischiarare al loro meglio il buio della notte. Sono lì, sono sempre state lì: nascoste, offuscate, forse addirittura dimenticate, ma presenti.

Fabio cadde dalla lapide sulla quale si era seduto. Non sapeva come ci era arrivato, né in particolare perché ci si era seduto, ma non gli interessava granché. Aveva capito il suo ennesimo errore, forse il più grave di tutti: l'eccessiva devozione verso la più intensa delle luci, realizzando uno squisito contrappasso dantesco, gli aveva inflitto l'oscurità eterna.

"Se stai una vita intera a fissare il sole, appena scende la notte è ovvio che non ti accorgi delle stelle: sei diventato cieco."

Il dolore della botta iniziò a farsi sentire, e quella preziosa rivelazione cominciò a dissolversi. Fabio provò un repentino moto d'urgenza, perché sapeva di dover catturare quel pensiero a tutti i costi. Si frugò confusamente fra le vesti, e lesto estrasse il suo fidato quadernino, triste souvenir di Barcellona orgogliosamente trafugato a El Corte Inglès. Alla vista delle molte pagine strappate, il ricordo del viaggio in nave tornò, e la la tristezza invase prepotente Fabio. Aveva buttato via una buona metà di quel viaggio ossessionandosi, cercando di sancire nero su bianco dei paletti coi quali confinare la sua esistenza, delle ferree regole da seguire alla lettera. Era già pazzo allora? Perché aveva anche solo pensato una cosa del genere?

C'erano tante cose che non avrebbe dovuto pensare, nemmeno per scherzo. Quella notte, uno dopo l'altro, i suoi errori gli si erano parati davanti in bizzarre visioni oniriche. Fabio provò un profondo disagio a richiamare alla mente quegli episodi, non tanto per il disagio di rivivere uno strano remix di tutti i suoi sbagli, ma tanto per la consapevolezza di non aver imparato un bel niente da tutto quello. Si era sempre sentito confuso riguardo ai suoi sentimenti, ed era riuscito suo malgrado a confondere anche le persone che gli stavano intorno. Quel treno di pensieri portava in una direzione terribile: se lui non sapeva che cosa stava facendo, ed era riuscito a confondere Denise, allora... chissà chi o che cosa altro aveva confuso. Non riuscì a fare il collegamento ovvio, si rifiutò. Riportò il pensiero sulla sua amica Denise. Le cose che lei gli aveva detto lo avevano scosso, ma in fondo non gli aveva detto niente che non sapesse già. Fabio *sapeva* di avere una malsana paura del dolore: lo aveva sempre saputo. Era sempre stato al corrente che quella paura aveva distorto la lente della ragione e gli aveva fatto prendere delle pessime decisioni - ma quella consapevolezza era stata peggio che inutile. L'impulso di fuga dal dolore era stato semplicemente irresistibile, un comportamento istintivo agente ad un livello così profondo da non poter essere combattuto coscientemente. Sapere di commettere un errore mortale, ma non potersi impedire di compierlo: che cos'era, se non l'ennesima conferma che Fabio, in fondo, era matto da legare.

Già, quello era ormai ovvio per Fabio: era pazzo; ma non di quelli solo un po' agitati, proprio un pazzo da legare. Chissà quando era cominciata la sua discesa verso gli inferi della follia - e, tanto per cominciare, chissà se la sua realizzazione di essere pazzo non fosse essa stessa un pensiero psicotico. Quindi, poteva non essere pazzo?

Fabio fissò per dei lunghi istanti le pagine bianche sul suo quadernino, urlando più silenziosamente che poteva.

Quando finalmente riuscì a liberare i suoi pensieri dal pericoloso percorso circolare che essi avevano intrapreso, cercò di richiamare alla mente la preziosa rivelazione di prima. Era stata qualcosa di profondo, di incredibilmente intenso. Per quanto si sforzasse, non riusciva a metterla in parole. Eppure era sicuro che, se fosse riuscito a scriverla, quella pagina non la avrebbe strappata.

Dopo qualche altro momento di lisergica catatonia, Fabio si accorse che la tomba sulla quale si era era casualmente inginocchiato era quella del suo amico Bagonghi. Una fitta di disagio si materializzò in lui nell'osservare l'epitaffio elegantemente inciso nel marmo; sentì come una vaga sensazione di confusione, come se si stesse perdendo qualcosa. "Se non fosse morto, sarebbe ancora in vita", recitava la scritta. Se uno la leggeva *attentamente*... l'implicazione non era doppia: quella frase non diceva niente riguardo al caso in cui Bruno *fosse* morto. Fabio sospirò, scrivendo mentalmente un gigantesco "Sì" in un documento immaginario che gli chiedeva se avesse delle malattie mentali.

Meccanicamente, senza pensare, Fabio fece per accendersi una sigaretta. L'accendino fallì; evidentemente, una nottata all'umido non aveva fatto bene al fuoco tascabile, oltre che alla sue ossa.

""Vienimi a trovare e fuma un sigaro con me. Occhio, un toscano dei miei, non uno qualsiasi! A qualunque costo, non importa cosa tu debba fare per riuscirci.""