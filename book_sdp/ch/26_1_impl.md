Il cielo era inaspettatamente terso. Il firmamento si esibiva in quello che sarebbe stato l'ultimo atto di quella notte: presto il sole sarebbe sorto, sopraffacendo il flebile bagliore delle stelle con la sua luce.

Dolcemente immerso in una piacevole, stordita incredulità, Fabio osservava la volta celeste. Era incantato dal mistero della grande luce che ne avrebbe oscurate altre; riusciva a percepire quell'ossimoro in tutta la sua potenza, lasciandosi sedurre da una rima che solo lui poteva cogliere. Poteva esistere una luce così splendente da sopraffare le altre? Era sempre luce, anche se ne annientava altre? Era un pensiero stupido, ma Fabio intuì la presenza di una potente metafora in quel concetto: poteva un bene essere così intenso da renderne altri irrilevanti - annullare il bene, senza diventare male?

Assurdo. Il bene ed il male non esistevano, questo Fabio lo sapeva con certezza. Eppure si sentiva certo anche di qualcos'altro...

Niente vale il debole bagliore del cielo stellato a confronto con lo splendere del sole, così come il sorriso di uno sconosciuto è nulla rispetto al complimento di un amico; eppure, quello stesso amico può contare poco o anche niente, se la tua vita è illuminata dall'amore di una famiglia unita ed in salute. Poi, quando il sole inevitabilmente tramonta, le stelle tornano visibili, pronte a rischiarare al loro meglio il buio della notte. Sono lì, sono sempre state lì; nascoste, offuscate, forse addirittura dimenticate, ma presenti.

Fabio cadde dalla lapide sulla quale si era seduto. Non sapeva come ci era finito, né in particolare perché ci si era seduto, ma non gli interessava granché. Aveva capito il suo ennesimo errore, forse il più grave di tutti. L'eccessiva devozione verso la più intensa delle luci, realizzando uno squisito contrappasso dantesco, gli aveva inflitto l'oscurità eterna.

Se stai una vita intera a fissare il sole, appena scende la notte è ovvio che non ti accorgi delle stelle: sei diventato cieco.

Il dolore della botta iniziò a farsi sentire, e quella preziosa rivelazione cominciò a dissolversi. Fabio provò un repentino moto d'urgenza, perché sapeva di dover catturare quel pensiero a tutti i costi. Si frugò confusamente fra le vesti e lesto estrasse il suo fidato quadernino, triste souvenir di Barcellona orgogliosamente trafugato a El Corte Inglès. Alla vista delle molte pagine strappate, il ricordo del viaggio in nave tornò e la tristezza lo invase prepotente. Aveva buttato via una buona metà di quei momenti ossessionandosi, imponendosi di sancire nero su bianco dei paletti entro i quali avrebbe confinato la sua esistenza, delle ferree regole da seguire alla lettera. Era già pazzo allora? Perché aveva anche solo pensato una cosa del genere?

C'erano tante cose che non avrebbe dovuto pensare, nemmeno per scherzo. Quella stessa notte, uno dopo l'altro, i suoi errori gli si erano parati davanti in bizzarre visioni oniriche. Fabio provò un profondo disagio a richiamare alla mente quegli episodi, non tanto per il dolore di rivivere uno strano remix di tutti i suoi sbagli, ma per la consapevolezza di non aver imparato un bel niente da tutto quello. Si era sempre sentito confuso riguardo ai suoi sentimenti, ed era riuscito di riflesso a confondere anche le persone che gli stavano intorno.

Quel treno di pensieri portava in una direzione terribile: se lui non sapeva che cosa stava facendo, ed era riuscito a confondere Denise, allora... chissà chi o che cosa altro aveva confuso. 

Non riuscì a fare il collegamento ovvio; si rifiutò. 

Riportò il pensiero sulla sua amica Denise. Le cose che lei gli aveva detto lo avevano scosso, ma in fondo non era niente che non sapesse già. Fabio sapeva di avere una malsana paura del dolore, lo aveva sempre saputo. Era sempre stato al corrente che quella paura aveva distorto la sua ragione e gli aveva fatto prendere delle pessime decisioni --- ma quella consapevolezza era stata peggio che inutile. L'impulso di fuga dal dolore era stato semplicemente irresistibile, un comportamento istintivo agente ad un livello così profondo da non poter essere combattuto coscientemente. 

Sapere di commettere un errore mortale, ma non potersi impedire di compierlo: che cos'era quella se non l'ennesima conferma che Fabio, in fondo, era matto da legare?

Già, ormai era ovvio: Fabio era pazzo; ma non di quelli tranquilli, sempre persi chissà dove e soloa volte un po' agitati, Fabio era proprio un pazzo di quelli da legare. Chissà quando era cominciata la sua discesa verso gli inferi della follia --- e, tanto per cominciare, chissà se la sua realizzazione di essere pazzo non fosse essa stessa un pensiero psicotico. Se è solo la follia che ti fa pensare di essere impazzito, significa che in realtà sei sano?

Fabio fissò per dei lunghi istanti le pagine bianche sul suo quadernino, urlando più silenziosamente che poteva.

Quando finalmente riuscì a liberare i suoi pensieri dal pericoloso percorso circolare che essi avevano intrapreso, cercò di richiamare alla mente la preziosa rivelazione di prima. Era stata qualcosa di profondo, di incredibilmente intenso. Per quanto si sforzasse, non riusciva a metterla in parole;  eppure era sicuro che se fosse riuscito a scriverla, quella pagina non la avrebbe strappata.

Dopo qualche altro momento di lisergica catatonia, Fabio realizzò che la tomba sulla quale si era era casualmente inginocchiato era quella del suo amico Bagonghi. Una fitta di angoscia si materializzò in lui nell'osservare l'epitaffio elegantemente inciso nel marmo; sentì come una vaga sensazione di confusione, come se si stesse perdendo qualcosa. *Se non fosse morto, sarebbe ancora in vita*, recitava la scritta. Se uno la leggeva attentamente... l'implicazione non era doppia: quella frase non diceva niente riguardo al caso in cui Bruno fosse effettivamente morto. Fabio sospirò, tracciando mentalmente un gigantesco "Sì" in un documento immaginario che gli chiedeva se avesse delle malattie mentali.

Meccanicamente, senza pensare, Fabio fece per accendersi una sigaretta. L'accendino fallì; evidentemente, una nottata all'umido non aveva fatto bene al fuoco tascabile, oltre che alla sue ossa. Sospirando, Fabio fissò assente il cadavere del suo amato marchingegno. Qualcosa di già rotto si ruppe ancora dentro di lui; non era mai stato affezionato alle cose --- né aveva mai avuto una particolare cura dei suoi averi, se è per questo --- ma per uno strano scherzo del fato che ancora non aveva notato, quell'accendino nero era sopravvissuto durante tutta la sua lunga avventura, finendo per morire sulla tomba del suo precedente padrone.

L'amarezza per quella poetica coincidenza durò poco. Fabio notò qualcosa ai piedi della lapide, un qualcosa che qualche ora prima sicuramente non c'era; gettò via la sigaretta e afferrò di scatto il misterioso oggetto.

Era una scatola di Toscanelli al caffé. Sigillata e perfettamente asciutta, nonostante la pioggia della sera e l'umidità della notte.

Le parole sgorgarono naturali dalla bocca di Fabio: «Ma che cazzo... ?»

Delle altre parole, pronunciate diversi mesi prima dal suo compianto amico, sovvennero intense alla sua attenzione: "Vienimi a trovare e fuma un sigaro con me. Occhio, un toscano dei miei, non uno qualsiasi!" 

Era ovvio, no? Fabio doveva mantenere la sua promessa; come avrebbero potuto non materializzarsi dei sigari sulla tomba del suo amico? Fabio ripetè la sua domanda retorica ma poi si tranquillizzò, ricordandosi di essere pazzo. Con rassegnata lentezza, scartò la scarola e ne estrasse un sigaro. Non apprezzava particolarmente i Toscanelli, ma una promessa era una promessa: se lo mise in bocca ed attese fiducioso che il destino lo accendesse con un fulmine a ciel sereno. 

Non successe niente.

« Ho del fuoco, se ti serve », disse improvvisamente una voce roca, « ma non ti lascerò fumare da solo. »

Fabio non sobbalzò, né diede alcun segno di sorpresa. Alzò stancamente lo sgaurdo verso l'imponente figura che si stagliava vicino a lui, e non disse niente.

La voce roca lo incalzò: « Allora? Me ne dai uno o no? »

Fabio lanciò pigramente la scatola verso la montagna incappucciata che lo sovrastava. « Sei reale? », cheise.

La figura rise. « Tu lo sei? »