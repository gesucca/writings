\chapter{L'Ingegnere}

% wip

Vittoria malediceva la pioggia e il suo compagno Jorge mentre, incappucciata, si faceva largo in una piccola foresta di ombrelli che sciamavano verso il parcheggio del piccolo cimitero di Chiesanuova.

« Signore! Signoreee! », chiamò a gran voce, cercando di sovrastare il rumore della pioggia.

« Quell'uomo con l'ombrello grigio chiaro! Dico a lei, signore! SIGN - figa, però, eh! Mica posso urlare! »

Se solo fosse stata sicura di quale fosse, avrebbe urlato il suo nome. Govi? Gobi? No, non se lo ricordava proprio. In ogni caso, ne aveva avuto abbastanza di strillare: si fece largo fra la gente con assai poca grazia e, quasi saltando, agguantò per una spalla il tizio per cui si era sgolata.

« Scusi, eh! », esordì aggressiva, con un tono di voce che poco si addiceva a delle scuse. « Sono due ore che la chiamo! »

Quello non si scompose affatto. Era un uomo molto alto e snello, dall'età indecifrabile. Vittoria si sentì immediatamente un po' a disagio al suo cospetto.

« Le chiedo scusa », disse lui a voce alta, ma tranquilla. « Fra le persone e la pioggia, non l'ho proprio sentita. Ah, ma non ha l'ombrello, è completamente bagnata! Venga sotto il mio, ci stiamo in due, la accompagno alla sua automobile. Ci conosciamo? »

« Ehm... diciamo che la conosco di parola », rispose Vittoria, togliendosi il cappuccio. Un grande imbarazzo stava cominciando a farsi largo in lei; maledì mentalmente Jorge, e si rimproverò per non aver insistito sul non dividersi.

« Mi conosce di parola... », le fece eco quel signore, squadrandola con evidente sospetto.

Passò qualche istante di imbarazzante silenzio, durante il quale Vittoria si accorse che, forse, approcciare in quel modo uno sconosciuto non era stata poi una grande idea. Cercò di darsi coraggio e decise che, se fosse sopravvissuta alla situazione, avrebbe preso Jorge e gli avrebbe ficcato l'ombrello di quel tizio dritto nel...

« No, mi arrendo », sospirò finalmente il figuro. « Così non riesco proprio ad indovinare. Mi dia qualche indizio, la prego. »

L'uomo le sorrise, incoraggiante. Il disagio di Vittoria diminuì appena.

« Facciamo così », tentò lei. « Io le dico tutto quello che so, ma lei non mi uccide. »

L'uomo rise in un modo assai strano; si poteva capire che era una risata sincera, ma la compostezza con cui rideva era così impeccabile da far pensare che facesse finta.

« Oh, cielo », flautò non appena riprese fiato. « Mi scusi, ma la sua battuta mi ha fatto proprio divertire. »

Vittoria si sciolse un po'.

« Mi scusi lei, ma visto che è un amico di Jorge, sa... »

L'uomo smise di camminare di colpo e Vittoria, che se ne accorse un instante dopo, si ritrovò sotto l'acqua a capelli scoperti. Con un solo passo egli le si avvicinò rapidamente, coprendola di nuovo con l'ombrello.

« Mi dica subito chi diamine è lei », le disse con voce tranquilla, torreggiandole davanti e guardandola dall'alto in basso.

Il cuore di Vittoria le saltò in gola.

« Io... Ecco, cioè, lei non mi conosce, che... che le devo dire? Mi manda Jorge, dice che è un suo amico, vuole sapere delle cose, ma... ma io che ne so! »

L'uomo alto la guardò intensamente per dei lunghi momenti. Sembrava che stesse soppesando una decisione.

« Mi descriva il suo mandante, per favore. », chiese dopo un po'.

« E'... è alto, non come lei ma comunque alto, e... »

« E' Fontanelli », fece deciso a se stesso, interrompendo bruscamente Vittoria e lasciandola interdetta.

« Lei non ha un mezzo, vero? » proseguì egli, cordiale. « Venga con me, così può raccontarmi tutto. Non la ucciderò, stia tranquilla. Quando avremo finito di informarci a vicenda, la lascerò andare viva e vegeta. »

Il signore tanto alto quanto distinto accompagnò questo ultimo commento con una risata sommessa. Vittoria sorrise a sua volta, più a disagio che mai in quella situazione, ma acconsentì. Non che avesse avuto altra scelta. Cercò comunque di non perdersi di spirito.

« Può prestarmi il suo ombrello, dopo? », civettò mentre quel signore le apriva la portiera di una elegante auto tedesca. «  Avrei da farci una certa cosa... »

***

In una polverosa e muffita stanza di un capannone, un uomo tanto snello quanto distinto stava finendo di spiegare gli esiti di una certa situazione ad una giovane ragazza bionda.

« ...così il signor Bagonghi ha offerto al Fontanelli la possibilità di ottenere una nuova identità. Ora le è più chiaro il perché del comportamento del suo amico, signorina Meis? »

Vittoria annuì, sconvolta dal sentirsi confermare per filo e per segno tutte le cose che aveva sempre sospettato sul suo Jorge. Quel Govidi le aveva rivelato tutto, schiettamente, senza allusioni o vaghe attenuazioni per addolcire una pillola che, come si aspettava, si stava rivelando amarissima da mandare giù.

Fabio si chiamava, altro che Jorge! Fabio Fontanelli, fidanzato e convivente da un'eternità con una sua coetanea, Lavinia Gori. Una brutta situazione lavorativa e dei dubbi sulla fedeltà della sua compagna di vita, lo avevano portato dalla depressione fino alla follia, facendolo scappare da tutto quanto in cerca di chissà che cosa. E qualcosa, nel suo folle viaggio lontano da sé stesso, lo aveva trovato: lei, Vittoria. Ma, evidentemente, lei non era quello di cui lui aveva bisogno. Nei lunghi mesi che avevano passato insieme, il cammino di Jorge - Fabio! - verso l'abisso non si era arrestato. Di tutto quello che aveva appena capito sul suo amato, per qualche ragione, quello era sicuramente l'aspetto che la destabilizzava di più.

« La vedo delusa », proseguì il signor Govidi. « Spero di non averla ferita troppo raccontandole queste vicende in modo così diretto, ma il tempo purtroppo è tiranno, non potevo fare altrimenti. »

« Non - non si preoccupi, si figuri » fece Vittoria con un filo di voce, a un passo dal pianto.

« Per quello che può valere, sono molto dispiaciuto per lei. E' chiaro che prova qualcosa per il signor Fontanelli, ma - se vuole il mio consiglio - lo lasci perdere. Detto in confidenza, sono rimasto vagamente sorpreso nell'apprendere da lei che, ad oggi, fosse ancora vivo. »

Vittoria non rispose: era troppo occupata a trattenersi dal gettarsi per terra dalla disperazione.

Lo sgurado di Govidi vagò per qualche istante lontano da Vittoria. « Maledetto bastardo » sussurrò fra sé, « è ancora vivo, eppure gli hanno fatto il culo più che a una puttana. »

Vittoria si riscosse dal suo trance pensieroso. « Cosa? », fece sorpresa, « Ma dice a me? »

Govidi esibì di nuovo la sua risata intensa, ma composta.

« No, no, si figuri se mi riferivo a lei! », fece divertito. « Stavo solo... Ah, che importa? Questo lo posso raccontare: stavo ripensando che ero così sicuro della sorte che avrebbe atteso il Fontanelli, che l'ho dato per suicida entro un mese in una scommessa col signor Bagonghi. Una cena contro un caffé, capisce? Ero così sicuro di averci preso che già pregustavo il caffé che avrei vinto, invece... »

« Ha perso, ma comunque ha risparmiato la cena, no? » civettò Vittoria, senza riuscire a trattenersi.

Govidi le scoccò uno sguardo penetrante per un lungo istante.

« Scusi... » fece lei, la voce piccola piccola.

« Non serve nessuna scusa, la battuta poteva essere divertente » replicò Govidi, che non sembrava affatto divertito.

« Anzi » fece, scomparendo in un cassetto della sua scrivania, « a proposito di questo... »

Un piccolo aggeggio venne lanciato bruscamente verso Vittoria, che lo prese al volo. Sembrava un telefono cellulare molto vecchio, con uno schermo piccolissimo.

« Io ho risposto alla sua domanda » disse Govidi, riemergendo dal caos del suo cassetto. « Ora è il mio turno di fare richieste. »

Vittoria si limitò a guardare il suo interlocutore, in attesa. Si sentiva di nuovo un po' a disagio. Dopo un breve istante, Govidi parlò:

« Mi dica: Fontanelli è in sé? »

Vittoria sgranò gli occhi. Non sapeva proprio che cosa rispondere a una domanda come questa.

« Credo... », tentò, « credo di sì, cioè, è stato male, poi fa cose che... oh, fa niente, lasci perdere, non glielo so proprio dire! »

Govidi insisté.

« Si sforzi, la prego. Devo saperlo. »

« Il punto è che... a questo punto, non so proprio cosa pensare di lui! »

Vittoria cominciò a singhiozzare. Govidi non la incalzò, ma stava chiaramente aspettando che lei dicesse qualcos'altro.

« Cre-credevo che fosse un ragazzo... forte! un... un figo! Ora scopro che... che è una merda, ecco! Non è pazzo, è... è proprio una merda, non so come altro dirlo! »

Govidi continuò a scrutarla imperturbabile per un istante, prima di rispondere.

« Non si preoccupi, va bene così. » le disse, calmo. « Conosco il Fontanelli da quando conosco il signor Bagonghi: se lei mi dice che è una merda, significa che è totalmente in sé. »

Govidi chiuse gli occhi e si massaggiò per un attimo le tempie.

« Ecco la mia richiesta », annunciò, gli occhi ancora chiusi. « Ora le darò delle istruzioni precise, che lei seguirà alla lettera. »

Vittoria annuì, ma Govidi non aveva ancora riaperto gli occhi per vederla. Proseguì comunque, senza aspettare risposta:

« Stanotte, lei ricorderà al Fontanelli il favore che ha promesso al signor Bagonghi. Se non dovesse ricordarlo, o non volesse più farlo, solo allora e solo in quei due casi lei convincerà, persuaderà od obbligherà con qualsiasi mezzo il Fontanelli a visitare la tomba del signor Bagonghi », ordinò Govidi. « Appena sarete nel cimitero, lei userà questo cercapersone per avvertirmi, e io manderò qualcuno ad aiutarvi. Pensa di poterlo fare? »

Vittoria annuì con vigore. Sentirsi dire che poteva essere aiutata le aveva infuso improvvisamente un po' di speranza.

« Molto bene », fece lui in tono definitivo. « Come le ho già detto, il tempo è tiranno. Mi perdoni la sgarbatezza, ma devo congedarla. Non posso proprio accompagnarla in auto, dovrà cavarsela da sola. Prenda questi, chiami un taxi - anzi, fa niente, glielo chiamo io fra un istante, ma adesso la prego di lasciarmi solo. »

Senza dire altro, Vittoria uscì dall'ufficio di quello strano tipo.

Era quasi a metà del corridoio quando la voce di Govidi la raggiunse. « Signorina Meis! Prenda il mio ombrello! Ormai avrà smesso di piovere, ma aveva detto che le sarebbe servito! »

***

Non molto lontano da lì, in un palazzo della stessa zona industriale, due vecchi amici si erano raccontati quello che sapevano riguardo alle morti di due uomini a loro cari. Una di loro, una ragazza che non si era data pena di truccarsi dopo aver pianto molto, guidava una una vecchia auto un po' ammaccata per accompagnare l'altro in un certo luogo. Aveva detto che le avrebbe fatto conoscere una persona.
